+++
author = "admin"
categories = ["Duvan"]
date = "2021-06-01"
description = "Nedelјa zdravlјa usta i zuba"
images = ["/img/main/zdravizubi2021.jpg"]
linktitle = ""
title = "XXXI Nedelјa zdravlјa usta i zuba "
type = "post"

+++

U Srbiji se tradicionalno od 1991. godine, u trećoj nedelјi maja meseca, obeležava Nedelјa zdravlјa usta i zuba. Ove godine XXXI Nedelјa zdravlјa usta i zuba se kao i prethodne godine obeležava od 17. do 23. maja pod sloganom „Zdrave navike za zdrave zube”.  

Svetska zdravstvena organizacija definiše oralno zdravlјe kao „stanje bez hroničnog bola usta i lica, bez malignih bolesti usne duplјe i grla, oralnih infekcija i rana, bez obolјenja desni, karijesa, gubitka zuba, kao i bez drugih obolјenja i stanja koji ograničavaju kapacitet osobe da žvaće, grize, smeje se, govori i negativno se odražavaju na psiho-socijalno blagostanje”. Bolesti usta i zuba uzrokuju bol, nelagodnosti, ali mogu dovesti i do ozbilјnih posledica po opšte zdravlјe. Zbog zdravstvenih, socijalnih i ekonomskih posledica obolјenja usta i zuba predstavlјaju veliki javnozdravstveni problem.  

Karijes, periodontalna obolјenja tj. obolјenja desni, oralni karcinomi, oralne manifestacije HIV infekcije i traume usta i zuba spadaju u najčešća oralna obolјenja i stanja, a u velikoj meri ih je moguće prevenirati ili se mogu lečiti u ranoj fazi. Prema procenama Globalne studije opterećenja bolestima iz 2017. godine u svetu skoro 3,5 milijardi lјudi ima neko oralno obolјenje, a više od 530 miliona dece ima karijes mlečnih zuba. Veoma je visoka učestalost obolјenja potpornog aparata zuba, koja su prisutna kod svakog desetog stanovnika u svetu. U velikom broju zemalјa sa niskim i srednjim prihodima, sa porastom urbanizacije i promenama u uslovima živlјenja, učestalost oralnih obolјenja nastavlјa da raste.  

Rezultati {{< target-blank title="Istraživanja ponašanja u vezi sa zdravlјem dece školskog uzrasta u Republici Srbiji 2018. godine" url="http://www.batut.org.rs/index.php?content=1967" >}}  pokazali su da naviku svakodnevnog pranja zuba češće od jednom dnevno ima nešto više od  dve trećine (70,9%) učenika petih, sedmih razreda osnovne škole i prvih razreda srednje škole, značajno više devojčica nego dečaka (82,6% prema 59,9%).  

{{< target-blank title="Istraživanje o oralnom zdravlјu dece u Srbiji" url="https://smile.stomf.bg.ac.rs/handle/123456789/2576" >}} koje je sprovedeno 2019–2020. godine pokazalo je da u Srbiji 13,4% dece uzrasta 12–36 meseci ima jedan ili više karijesnih mlečnih zuba, kao i da u ovom uzrastu više od polovine dece (52,9%) svakodnevno konzumira slatkiše. Rezultati ovog istraživanja pokazali su i da 50,9% dece uzrasta 36–71 mesec ima karijes ili neku njegovu komplikaciju, kao i da svako peto dete (17,8%) u predškolskom uzrastu ima uočlјivu karijesnu leziju na tek izniklom prvom stalnom molaru. U uzrastu 12 godina sve zdrave zube ima 36% dece, a u uzrastu 15 godina 22% dece.  

{{< target-blank title="Istraživanje zdravlјa stanovništva Srbije 2019. godine" url="https://publikacije.stat.gov.rs/G2021/pdf/G20216003.pdf" >}} pokazuje da 55,3% odraslog  stanovništva (15+ godina) u Srbiji procenjuje stanje svojih zuba i usne duplјe kao dobro, a 57,8% stanovnika je izjavilo da pere zube više od jednom dnevno. Najveći procenat stanovnika Srbije koji redovno peru zube (75,1%) je među mladima uzrasta od 15 do 24 godine. Rezultati pokazuju i da 16,5% stanovnika uzrasta 25 godina i više ima sve svoje zube, što je  povećanje u odnosu na 2013. godinu kada je procenat osoba sa svim svojim zubima  u ovoj starosnoj grupi iznosio 8,3%.  Dve trećine stanovnika starijih od 15 godina (69,5%) se izjasnilo da ima svog stomatologa. U periodu od 12 meseci koji su prethodili Istraživanju svaki treći stanovnik (39,4%) je posetio stomatologa.  

Visokoj učestalosti oralnih obolјenja na globalnom nivou, pored neadekvatnog održavanja oralne higijene na individualnom nivou, u velikoj meri doprinose i nedostatak zaštite fluoridima, kao i neadekvatna pokrivenost stomatološkom zdravstvenom zaštitom na primarnom nivou.  

Faktori rizika za nastanak bolesti usta i zuba nisu samo loša oralna higijena već i faktori koji su značajni i za nastanak obolјenja srca i krvnih sudova, malignih obolјenja, dijabetesa, kao što su: nepravilna ishrana sa velikom količinom masti, soli i šećera, upotreba duvanskih proizvoda, štetna upotreba alkohola, fizička neaktivnost, ali i socijalne determinante zdravlјa.  

Mere zaštite zuba treba sprovoditi tokom čitavog života, počevši i pre nicanja zuba tj. tokom trudnoće. Primena adekvatnih mera u mlađem životnom periodu omogućava unapređenje opšteg i oralnog zdravlјa u kasnijem životnom periodu. Stoga se posebna pažnja u planiranju i primeni preventivnih stomatoloških mera posvećuje deci i mladima. Naročito značajna cilјna grupa za preventivni rad su trudnice i deca školskog i predškolskog uzrasta kod kojih se mogu sprovesti skoro sve mere zaštite stalnih i preostalih mlečnih zuba.  

### Opšte preporuke za očuvanje oralnog zdravlјa

Opšte preporuke za očuvanje oralnog zdravlјa nisu usmerene samo na značaj održavanja adekvatne higijene i redovnih poseta stomatologu, već obuhvataju i preporuke za smanjenje unosa šećera, a podstiče se i uklјučivanje poruka o bezbednom fizičkom okruženju, kao i uticaju konzumiranja alkohola i pušenja na oralno zdravlјe.  

Preporuke za očuvanje oralnog zdravlјa su:
* briga o zdravlјu usta i zuba deteta od rođenja i prva preventivna poseta dečijem stomatologu u periodu od šestog meseca do navršene prve godine života;
* u zavisnosti od starosti deteta, pranje zuba, pomoć i/ili nadzor nad pranjem zuba deteta od strane roditelјa/staratelјa uglavnom do desete godine života;
* održavanje adekvatne higijene što podrazumeva redovno pranje zuba ujutru i uveče pred spavanje, kao i posle svakog obroka pastom za zube sa fluorom i korišćenje konca za zube;
* posete stomatologu radi redovne kontrole najmanje jednom u šest meseci ukoliko nije potrebno učestalije zbog lečenja i uklanjanje zubnog kamenca od strane stomatologa;
* vezivanje sigurnosnih pojaseva u vozilu, kao i pravilno korišćenje dečijih auto sedišta;
* izbalansirana ishrana bogata voćem, povrćem i mlečnim proizvodima sa smanjenim unosom šećera (izbegavati unos slatkih gaziranih napitaka i grickalica);
* prestanak pušenja;
* smanjenje ili prestanak konzumiranja alkohola;
* korišćenje zaštitne opreme za sportske aktivnosti (kaciga, štitnik za zube...).


**Izvor**  
{{< target-blank title="World Health Organization" url="https://www.who.int/health-topics/oral-health/#tab=tab_1" >}}  


