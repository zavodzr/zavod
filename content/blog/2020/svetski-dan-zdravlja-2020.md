+++
author = "admin"
categories = ["Svetski dan zdravlja"]
date = "2020-04-03"
description = "Podržite medicinske sestre i babice"
images = ["/img/main/poster_2_final.jpg"]
linktitle = ""
title = "Svetski dan zdravlja, 7. april 2020."
type = "post"

+++

Institut za javno zdravlje Srbije „Dr Milan Jovanović Batut”, uz podršku Ministarstva zdravlja Republike Srbije i Svetske zdravstvene organizacije – Kancelarije za Srbiju, svake godine obeležava 7. april, Svetski dan zdravlja, kao jedan od značajnih datuma iz Kalendara javnog zdravlja. Slogan ovogodišnjeg Svetskog dana zdravlja je: **„Podržite medicinske sestre i babice”**.  

Svetski dan zdravlja 2020. godine naglašava značajnu ulogu medicinskih sestara i babica u pružanju zdravstvene zaštite širom sveta i poziva na podizanje kapaciteta kako bi se obezbedila bolja podrška zdravstvenom sistemu. Povodom Svetskog dana zdravlja ove godine biće objavljen prvi globalni izveštaj o sestrinstvu u svetu. Ovaj izveštaj će pružiti uvid u globalnu sliku trenutnog broja medicinskih sestara i potreba za jačanjem radnih kapaciteta u cilju jačanja zdravstvenog sistema. Izveštaj predstavlja osnov za prikupljanje podataka, dijalog i zagovaranje, dalja istraživanja i ulaganja u zdravstvenu radnu snagu za buduće generacije. Izveštaj za babice biće pripremljen tokom 2021. godine.  

Medicinske sestre i babice predstavljaju gotovo 50% globalne zdravstvene radne snage. Na svetskom nivou postoji nedostatak svih profila zdravstvenih radnika, a više od 50% trenutnog nedostatka zdravstvenih radnika čine medicinske sestre i babice. Da bi sve zemlje dostigle treći milenijumski cilj održivog razvoja o zdravlju i blagostanju, Svetska zdravstvena organizacija (SZO) procenjuje da će svetu do 2030. godine biti potrebno dodatnih devet miliona medicinskih sestara i babica. Medicinske sestre imaju ključnu ulogu u promociji zdravlja, prevenciji bolesti i pružanju primarne zdravstvene nege i zdravstvene nege u zajednici. Medicinske sestre i babice su često prvi, a ponekada i jedini zdravstveni radnici koje ljudi vide, a kvalitet njihove procene nege i nege u procesu lečenja je od presudnog značaja. Deo su lokalne zajednice deleći njenu kulturu, snage i ranjivosti i na taj način mogu da oblikuju i pruže efikasne intervencije za ispunjavanje potreba pacijenata, porodica i zajednica.  

Ciljevi  obeležavanja ovogodišnjeg Svetskog dana zdravlja su:
* Da se skrene pažnja i uvaži rad i požrtvovanost medicinskih sestara i babica čija je uloga u pružanju zdravstvene zaštite neprocenjiva.
* Da se naglasi značaj kontinuiranog usavršavanja medicinskih sestara i babica.
* Da se pruži podrška ulaganjima u medicinske sestre i babice.  

![Podrška medicinskim sestrama i babicama](/img/main/poster_1_final.jpg "Podrška medicinskim sestrama i babicama")  
  
![Podrška medicinskim sestrama i babicama](/img/main/poster_3_final.jpg "Podrška medicinskim sestrama i babicama")  