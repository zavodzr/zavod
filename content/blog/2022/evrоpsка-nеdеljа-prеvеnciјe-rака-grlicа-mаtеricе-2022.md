+++
author = "admin"
categories = ["Rak"]
date = "2022-01-25"
description = "BOLJE SPERČITI NEGO LEČITI – REDOVNOM KONTROLOM POBEDIĆEMO KARCINOM GRLIĆA MATERICE"
images = ["/img/main/rak-grlica-materice-700.png"]
linktitle = ""
title = "Evropska nedelja prevencije raka grlića materice 2022. godine"
type = "post"

+++

Evropska nedelja prevencije raka grlića materice obeležava se od 17. do 23. januara 2022. godine u cilju podizanja svesti žena o raku grlića materice i načinima prevencije.

Prva Evropska nedelja obeležena je 2007. godine, kada je Savet Evrope doneo preporuke o započinjanju kampanje i obeleževanju Evropske nedelje prevencije raka grlića materice. Prepoznajući značaj ove kampanje, Srbija već šesnaesti put aktivno učestvuje u njenom obeležavanju. Ovom nedeljom prenosimo poruku o značaju mera prevencije u cilju sprečavanja obolevanja i umiranja od raka grlića materice.

Osnovna poruka svim ženama je da je rak grlića materice maligna bolest koja se može sprečiti. **„BOLjE SPREČITI NEGO LEČITI – REDOVNOM KONTROLOM POBEDIĆEMO KARCINOM GRLIĆA MATERICE”** je slogan 16. Evropske nedelje prevencije raka grlića materice koji pokreće žene da razmišljaju o svom reproduktivnom zdravlju i da u toku godine odvoje dan kada će posetiti svog lekara i obavati preventivni pregled.

Prema podacima Registra za rak Instituta za javno zdravlje Srbije „Dr Milan Jovanović Batut”, tokom 2019. godine registrovano je 1.044 novoobolelih žena, a 438 žena je umrlo od ove maligne lokalizacije.

Na osnovu najnovijih procena za 2020. godinu, Evropskog informacionog sistema, žene u Srbiji se sa stopom obolevanja od 23,3 na 100.000, nalazi na petom mestu u Evropi posle Crne Gore, Rumunije, Estonije i Litvanije. Stope umiranja od raka grlića materice su visoke. Mortalitet od raka grlića materice je 8,8 na 100.000 žena.

Svetska zdravstvena organizacija kao prioritet preporučuje primenu intervencija za prevenciju i kontrolu raka grlića materice kako bi se postigla eliminacija ove bolesti. To podrazumeva sveobuhvatni pristup ovoj bolesti: skrining odnosno rano otkrivanje i lečenje svih formi lezija, vakcinaciju protiv humanog papiloma virusa (HPV), kao i palijativno zbrinjavanje žena koje boluju od ove bolesti u smislu aktivne i sveobuhvatne brige koja podrazumeva kontrolu simptoma, psihološku, socijalnu i duhovnu podršku.

Institut za javno zdravlje Srbije „Dr Milan Jovanović Batut“, Kancelarija za skrinig raka zajedno sa mrežom instituta/zavoda za javno zdravlje obeležiće Evropsku nedelju prevencije raka grlića materice organizovanjem različitih edukativno-promotivnih aktivnosti sa ciljem promocije značaja očuvanja reproduktivnog zdravlja i mogućnosti korišćenja dostupnih mera prevencije u cilju sprečavanja obolevanja i umiranja od raka grlića materice uz poštovanje svih preventivnih mera koje se odnose na sprečavanje širenja zarazne bolesti COVID-19 izazvane virusom SARS-CoV-2.
